## § 0 Definisjoner
I disse vedtektene betyr
1. echo

   echo - Linjeforening for informatikk, org.nr.: 998995035.

2. Våre studenter

   Personer som oppfyller minst ett -1- av punktene i § 2 Medlemmer..

3. Instituttet

   Institutt for informatikk ved Universitetet i Bergen

4. Fakultetet

   Fakultet for naturvitenskap og teknologi ved Universitetet i Bergen.

5. Programmerbar

   echo Programmerbar, org.nr.: 927307898.

6. Hovedstyret

   Hovedstyret er echo sin høyeste myndighet mellom generalforsamlingene.

7. Folkevalgte

   De representantene i Hovedstyret som velges gjennom preferansevalg.

8. undergrupper-Rep

   De representantene i Hovedstyret som velges fra en undergruppe.

9. Verv-kamerat

   Person med verv i samme undergruppe.

10. Simpelt flertall

	Det forslaget som får flest stemmer blir vedtatt.

11. alminnelig flertall

	Hvis et forslag får mer enn 50% av stemmene blir det vedtatt.

12. 2/3 kvalifisert flertall

	Hvis et forslag får mer enn 2/3 av stemmene blir det vedtatt.

## § 1 Foreningens navn

Foreningens offisielle navn er "echo - Linjeforeningen for informatikk". Foreningen kan i dagligtale og skriftlige referanser forkortes til "echo" (med liten e).

## § 2 Medlemmer
1. Programstudenter ved Instituttet.
2. Post-bachelorstudenter og post-masterstudenter som tidligere har vært programstudenter ved Instituttet, som har betalt semesteravgift og tar emne(r).
3. Ph.d.-kandidater ved Instituttet som tidligere har vært programstudenter ved Instituttet. Ved gode grunner kan hovedstyret tillate andre Ph.d.-kandidater.
4. Studenter som har fått godkjent en søknad av Hovedstyret, gitt at de tar hovedemner ved Instituttet.
5. Utvekslingsstudenter som tar hovedemner ved Instituttet.

## § 3 Formål

1. echo har som hovedformål å ivareta og fremme interessene til Våre studenter.
2. echo skal aktivt arbeide for å opprettholde og forbedre et høyt faglig og sosialt studiemiljø for Våre studenter.
3. echo skal være en effektiv representant for Våre studenter overfor Instituttet og Fakultetetet, for å sikre studienes kvalitet og relevans.
4. echo skal være et aktivt bindeledd mellom Våre studenter og næringslivet som har relevans i forbindelse med Instituttet.
5. echo skal tilstrebe samarbeid med andre studentorganisasjoner.
6. echo skal tilby og drifte et makerspace.
7. echo skal forvalte lesesalene tilhørende Instituttet.

## § 4 Rettigheter og plikter knyttet til medlemskapet
1. Våre studenter har rett til å delta på generalforsamlinger, er stemmeberettigede og kan stille til valg i Hovedstyret.
2. Våre studenter har rett til å delta på alle arrangementer holdt av echo, gitt at de er i arrangementets målgruppe.
3. Våre studenter har rett til å søke om økonomiske midler som brukes i samsvar med § 3 Formål.
4. Våre studenter kan kreve innsyn i echos regnskap og kan få innsyn i ikke-konfidensielle vedtak.
5. Det er kun Våre studenter som kan fremme mistillit som definert i § 7.
6. I forbindelse med echo, plikter Våre studenter å forholde seg til vedtak og retningslinjer fattet av generalforsamlingen og Hovedstyret.

## § 5 Kontingent
echo har ingen medlemskontingent.

## § 6 Hovedstyret
Hovedstyrets hovedoppgave er å sørge for at echo sine vedtekter opprettholdes, og skal gjennomføre vedtak fattet av generalforsamlingen.

1. Styret
	
	a. Hovedstyret består av de folkevalgte og én -1- undergruppe-Rep fra hver av echo sine undergrupper.
	
	b. I forbindelse med det ordinære valget skal det velges en undergrupper-rep fra hver undergruppe. undergrupper-Rep skal velges etter offentliggjøringen av valgresultatet, og senest innen én - 1 - uke.
	
	c. En person kan ikke være undergruppe-Rep for mer enn én -1- undergruppe. De folkevalgte kan ikke være undergruppe-Rep.
	
	d. Det er kun de folkevalgte som kan velges inn som leder, nestleder, økonomiansvarlig.

	e. Hovedstyret oppretter roller etter behov.

	f. Hovedstyret kan ved alminnelig flertall avsette en leder fra en undergruppe.

2. Styremøte

	a. Hovedstyret avgjør selv møtehyppigheten.

	b. Hovedstyret er vedtaksdyktig dersom mer enn 50% av Hovedsturet sine representanter er til stede.

	c. Vedtak fattes ved simpelt flertall. Ved stemmelikhet har leder dobbeltstemme.

	d. Alle Hovedstyrets møter skal ha referater, og referatet skal offentliggjøres. Referatet skal offentliggjøres innen neste hovedstyremøte. Hovedstyret forbeholder seg retten til å unnta saker av sensitiv grad fra det offentlige referatet, det skal inngå i referatet at saker har blitt unntatt offentligheten.

	e. En representant fra hver av echos undergrupper har møterett på Hovedstyrets møter.

	f. undergrupper-Rep kan gi fullmakt til verv-kamerat for å stemme.

3. Frafall 

	a. Representant(er) i Hovedstyret kan trekke seg fra vervet dersom det er en særskilt grunn. 

	b. Representant(er) i Hovedstyret må trekke seg fra vervet i henhold til §7 Mistillit.
4. Konsekvenser ved frafall.

	a. Hvis en undergrupper-Rep fratrer som representant i Hovedstyret skal det avholdes nytt internt valg i undergruppen innen én -1- uke etter frafallet.

	b. Ved frafall fra Hovedstyret kjøres valgalgoritmen igjen, med de samme stemmene som ved forrige valg. Representantene som har meldt frafall fjernes fra stemmesedlene.

	Dersom resultatet gir flere nye kandidater enn ledige plasser, kjøres valgalgoritmen nok en gang; Kun med kandidatene som kvalifiserte seg til Hovedstyret i det nye valget, og som ikke allerede sitter i hovedstyret.

	Resultatet av dette er de nye folkevalgte.

## § 7 Mistillit

1. Et mistillitsforslag kan fremmes dersom ett eller flere av følgende punkter er oppfylt

	a. Representanten(e) har vesentlig forsømt sine oppgaver som representant i Hovedstyret.

	b. Representanten(e) har brutt echo sine vedtekter.

	c. Representanten(e) har brutt norsk lov iht. utføring av vervets oppgaver.

2. Gjennomføring og konsekvenser av mistillitsforslag

   a. Et mistillitsforslag fremmes ved en skriftlig henvendelse, med begrunnelse, til en representant i Hovedstyret.

   b. Voteringen er anonym, og det er nødt til å være en nøytral tredjepart, som ikke er en del av echo, som teller stemmene.

   c. Hvis mistillitsforslaget blir vedtatt mister representant(e) plassen sin i Hovedstyret. 

	De som vedtok mistillitsforslaget er nødt til å bestemme hvordan representanten(e) blir erstattet.

3. Mistillit mot én -1- representant i Hovedstyret

	a. En av Våre studenter kan stille mistillitsforslag til en representant i Hovedstyret.

	b. Hovedstyret er nødt til å behandle mistillitsforslaget innen to -2- uker.

	c. Et slikt mistillitsforslag vil bli behandlet av Hovedstyret på et Hovedstyremøte. De involverte partene presenterer saken sin ved ønske, de involverte må forlate rommet under diskusjon og avstemming. Denne avstemningen er anonym, og det er nødt til å være en tredjepart, som ikke er en del av echo, som teller stemmene.

	d. Hvis mistillitsforslaget blir vedtatt med 2/3 kvalifisert flertall mister personen plassen sin i styret.

4. Mistillitsforslag mot mer enn én -1- representant i Hovedstyret

	a. Ved ti -10- unike signaturer, med tilhørende navn, fra Våre studenter kan det bli stilt et mistillitsforslag til mer enn én -1- representant i Hovedstyret.

	b. Det skal da bli kalt inn til ekstraordinær generalforsamling i henhold til §9 Generalforsamling. Mistillitsforslaget vil være den eneste saken på sakslisten.

   c. Det kreves alminnelig flertall blant de tilstedeværende stemmeberettigede for at mistillitsforslaget blir vedtatt.

## § 8 Valg
1. Det avholdes valg til Hovedstyret hver vår i forbindelse med generalforsamling. Her velges syv -7- kandidater gjennom preferansevalg.
2. Algoritmen som blir brukt er single transferable vote (STV).
3. Valgresultat

	a. Valgresultatet skal offentliggjøres som en alfabetisk liste bestående av de folkevalgte. Liste over resterende kandidater som stilte til valg skal publiseres i alfabetisk rekkefølge. Valgresultatet utover de folkevalgte er taushetsbelagt, og skal oppbevares av en tredjepart uavhengig av echo.

	b. Innsyn kan gis til personer i og utenfor Hovedstyret, og må vedtas med 2/3 kvalifisert flertall på et Hovedstyremøte. Disse personene er underlagt taushetsplikt. Dersom begjæringen om innsyn ikke vedtas av Hovedstyret, kan søker kreve at saken tas opp på neste generalforsamling.

4. Gjennomføring av et valg

	a. Alle stemmeberettigede skal få instrukser på hvordan en kan stemme. Det skal være mulig å stemme i minst førtiåtte -48- timer.
   
	b. Resultatet av valget skal senest bli publisert en uke etter at det først er mulig å stemme. 

	c. Hovedstyret plikter seg til å promotere kandidater som har stilt til valg minst én -1- uke før stemmingen åpner.

	d. Nåværende Hovedstyret blir sittende frem til det påfølgende Hovedstyret trer i kraft.

5. Ordinært

	a. Det skal gjennomføres et ordinært valg per år.

	b. Valget skal fullføres to -2- uker etter den ordinære generalforsamlingen, datoen kan flyttes opp til én -1- uke hvis Hovedstyret ser dette som hensiktsmessig.

	c. Det nye Hovedstyret trer i kraft fra og med én -1- måned etter at valgresultatet er publisert, datoen kan flyttes opp til to -2- uker hvis Hovedstyret ser dette som hensiktsmessig.

6. Ekstraordinært 

	a. Et ekstraordinært valg kan kun innkalles av en generalforsamling, eller gjennom § 7 Mistillit.
   
	b. Det nye Hovedstyret trer i kraft innen to -2- uker etter at valgresultatet er publisert.

## § 9 Generalforsamling
1. Generalforsamling er organisasjonens høyeste organ.
2. Det innkalles til generalforsamling med minst to -2- ukers varsel. Det skal innkalles på echo sin nettside og plakater ved Instituttet.
3. Generalforsamlingen skal ha en saksliste. Hovedstyret sin saksliste skal gjøres kjent for Våre studenter samtidig med innkalling.
4. Generalforsamlingen kan ikke behandle forslag som ikke er oppført på sakslisten, med mindre det blir godkjent av et alminnelig flertall av de stemmeberettigede som er tilstede.
5. Vedtak fattes med alminnelig flertall av de stemmeberettigede som er tilstede, forutsatt at antall stemmeberettigede overstiger tyve -20-.
6. Forslag til saker som skal opp på generalforsamlingen må fremmes til Hovedstyret minst fire -4- virkedager før generalforsamlingen skal holdes.
7. Tre -3- virkedager før generalforsamlingen skal endelig saksliste offentliggjøres.
8. Ordinær generalforsamling

	a. Det skal avholdes ordinær generalforsamling siste uken av februar, det kan flyttes opp til to -2- uker dersom Hovedstyret ser dette som hensiktsmessig.

	b. Generalforsamlingen skal gjennomgå forvaltningen av organisasjonens økonomi.

9. Ekstraordinær generalforsamling

	a. Ekstraordinær Generalforsamling skal arrangeres når Hovedstyret mener at det foreligger saker eller situasjoner for Våre studenter som ikke kan utsettes til den årlige ordinære generalforsamling.

	b. Det kan også innkalles til generalforsamling når minst ti -10- av Våre studenter krever det eller ett medlem av Hovedstyret krever det.

## § 10 Organisasjonsform
1. echo er en frittstående juridisk person med medlemmer, og er selveiende. At echo er selveiende innebærer at ingen, verken medlemmer eller andre, har krav på echos formue eller eiendeler, eller er ansvarlig for gjeld eller andre forpliktelser.
2. echo har undergrupper som bidrar hovedsakelig til å opprettholde § 3 Formål. echos undergrupper og deres relevante fagområder er definert i § 11 Undergrupper.
3. echos undergrupper skal kun bestå av Våre studenter.
4. echo har “echo Programmerbar” som underorganisasjon. echo sitt hovedstyret og “echo Programmerbar” sitt hovedstyret har gjensidig møterett i styremøtene til hverandre.

## § 11 Undergrupper
1. Bedriftskomitéen (Bedkom)
	1. Bedkom skal tilby hjelp med planlegging, markedsføring og organisering av ulike arrangementer for bedrifter i samråd med hovedstyret.
	2. Bedkom skal bedre relasjonen mellom Våre studenter og næringslivet.
	3. Bedkom har ansvar for å arrangere bedriftstur.
2. echo Consulting
   1. echo Consulting skal utvikle webløsninger for eksterne organisasjoner, primært
      frivillige- og studentorganisasjoner.
      2. echo Consulting skal bidra til et sterkt fagmiljø blant Våre studenter, med blant annet
         arrangementer eller relevante kurs.
3. echo Sports Club (ESC)
	1. ESC skal fungere som et bindeledd mellom flere idrettslag under echo, slik at det skal bli lettere å forme ulike idrettsgrupper.
	2. ESC skal arrangere treninger og holde kurs.
4. Gnist
	1. Gnist arbeider med rekruttering og fullføring av studiet i samarbeid med Instituttet og Fakultetet.
	2. Gnist arrangerer diverse faglige og sosiale arrangementer for Våre studenter.
5. Hyggkom
	1. Hyggkom fokuserer på å skape trivsel på lesesalene våre.
	2. Hyggkom har et overordnet ansvar for forvaltning av lesesalene våre.
	3. Hyggkom har hovedansvar for feiring av diverse høytider.
6. Tilde
	1. Tilde skal arrangere og gjennomføre sosiale arrangementer.
7. Webkom
	1. Webkom drifter og videreutvikler echo sine webløsninger, hovedsakelig nettsiden echo.uib.no
	2. Webkom skal holde relevante kurs og arrangementer.

## § 12 Signaturrett

Leder og ett annet styremedlem kan signere sammen.

## § 13 Vedtektsendring

1. Disse vedtektene gjelder fra 7/11-95. Det sittende Hovedstyret har ansvaret for iverksettelsen av disse vedtektene. Disse vedtektene kan kun endres på en generalforsamling ved Instituttet. Et vedtak om en endring må ha oppnådd 2/3 kvalifisert flertall blant de tilstedeværende stemmeberettigede.
2. Vedtektene ble sist endret ved generalforsamling 04.03.2024.
3. Hovedstyret har til enhver tid myndighet til å gjøre redaksjonelle endringer i echo sine vedtekter. En redaksjonell endring er en endring vedrørende grammatikk, struktur eller ordlyd som ikke forandrer på meningen eller innholdet i originalteksten. Eventuelle endringer må protokollføres, og informeres om under neste generalforsamling.

## § 14 Oppløsning

Oppløsning skjer dersom Linjeforeningen er uten styremedlemmer i mer enn 6 måneder. Eventuelle eiendeler skal da overføres til Instituttet.

## § 15 Økonomi

Hovedstyret skal drive foreningen på en bærekraftig og ansvarlig måte for nåværende og fremtidige generasjoner. Hovedstyret plikter seg å sette opp minst et budsjett per semester. Budsjettet skal ikke gå med underskudd med mindre hovedstyret gjør en investering for fremtidige generasjoner eller hovedstyret ser det som ansvarlig.